若有說言。彼彼丈夫補特伽羅。隨如是如是順所受業。若作若增長。還受如是如是順所受異熟。若有是事便應修習清淨梵行。又亦可知正盡諸苦作苦邊際。如是經言有何密意。此中佛意爲欲遮止如是邪說。謂樂倶行業。還能感得樂倶行異熟。苦倶行業。還能感得苦倶行異熟。不苦不樂倶行業。還能感得不苦不樂倶行異熟。故作是說。又爲開許如是正說。謂樂倶行業順樂受者。還受樂異熟。順苦受者。還受苦異熟。順不苦不樂受者。還受不苦不樂異熟。苦倶行業順樂受者。還受樂異熟。順苦受者。還受苦異熟。順不苦不樂受者。還受不苦不樂異熟。不苦不樂倶行業:順樂受者。還受樂異熟。順苦受者。還受苦異熟。順不苦不樂受者。還受不苦不樂異熟。如是名爲此經密意。又業差別有三種。謂律儀業。不律儀業。非律儀非不律儀業。云何律儀業。謂別解脱律儀所攝業。靜慮律儀所攝業。無漏律儀所攝業。別解脱律儀所攝業者。即是七衆所受律儀。謂苾芻律儀。苾芻尼律儀。式叉1
摩那律儀。勤策律儀。勤策女律儀。鄔波索迦律儀。鄔波斯迦律儀。及近住律儀。

