或有業由一業力牽得一身。或有業由一業力牽得多身。或有業由多業力牽得一身。或:有業由多業力牽得多身。若一有情成就多業。云何次第受異熟果。於彼身中重者先熟。或將死時現在前者。或先所數習者。或最初所行者。彼異熟先熟如契經言。有三種業。謂福業非福業不動業。何等福業。謂欲界繫善業。何等非福業。謂不善業。何等不動業。謂色無色界繫善業。如契經說。無明緣行。若福非福及與不動。云何福及不動行緣無明生。

